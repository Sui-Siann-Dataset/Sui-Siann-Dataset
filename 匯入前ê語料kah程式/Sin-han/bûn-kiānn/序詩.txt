# 序詩一:我寫--ê，m̄是我ê詩

二、我寫--ê，m̄是詩

詩人寫一首
押韻，格律整齊ê作品
講伊m̄是詩，是小說
小說家寫一篇
無押韻，無格律koh無分行寫ê作品
講伊m̄是小說，是詩
是詩，m̄是詩，自十九世紀就花sah-sah

「連連看」是詩
「社會版」是詩
連半字lóng無，只有一張圖ê「歹徒丙」
Mā lóng 算是詩
二十世紀以後，是詩m̄是詩
Bē輸tī十里雺霧，看lóng bē 清

是詩？m̄是詩？Kám有tsiah重要
既然符號kap實際tiānn-tiānn相違背
既然所有ê一切總有一日ē離lán而去
當做詩mā好
當做胡言亂語mā無差
Kah意--ê，隨意提去用
看bē上目--ê，凊彩tàn-hiat-ka̍k
重要--ê m̄是文字
是人生
是心

2013年1--月tī台中
